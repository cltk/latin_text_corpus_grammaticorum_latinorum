{
    "author": "Anonymous",
    "title": "frg. Leidense in artes Donati",  
    "edition_new": "",
    "edition_keil": "GL 5,325,2-23",
    "text": "artium Donati liber ita a plerisque uitiatus est et corruptus, dum |unus quisque pro libitu suo siue ex aliis auctoribus quod ei uisum est |addidit, siue declinationes aut coniugationes et cetera huius modi inseruit, |ut nisi in antiquis codicibus uix purus et integer, ut ab eo est editus, |reperiatur. quod ne nos quoque fecisse uideamur, qua ex causa praesens |digesserimus opusculum, breuiter in eius liminari paginola exponendum |esse censuimus. nouerunt omnes qui artis huius ampliorem quam nos |scientiam assecuti sunt quod priorem artem praedictus artigrafus ob |instructionem puerorum sub interrogationis et responsionis specie |descripserit, prout scilicet ingeniis et studiis sui temporis sufficere iudicauit. uerum |quia nos nostrique similes adeo obtunsi sumus et hebetes, ut plerumque |quod regulariter uel interrogare uel respondere possimus ignoremus, |libellum hunc iuxta paruitatem sensus nostri collegimus acutioribus quidem et |capacioribus minime necessarium, simplicioribus uero et minus promptis, |quantum existimamus, utilem. in quo et ordinem praefati artigrafi tam |in interrogando quam in respondendo tenuimus, et probationes quasdam |paruulis et incipientibus necessarias ex latere copulauimus, et cetera quae |huius modi instructio expetere uidebatur, quatinus paruuli bonae indolis |ad istius artis se studium conferentes ea de quibus interrogaturi essent |et responsuri ipsi sibi aliquatenus probare et probando facilius inuenire |possent, et hoc quasi ludo exercitati et exercitio excitati ad maiora et |pleniora capienda fierent promptiores."
}
